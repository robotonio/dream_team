
# DREAM TEAM
*Our Dream, Our Team*
![Dream Team](https://github.com/robotonio/dream_team/blob/main/Assets/colaz.png)

Είμαστε 7 μαθητές από διάφορα σχολεία του Κορυδαλλού που μας ένωσε η αγάπη μας για την ρομποτική! Γνωριστήκαμε στο κέντρο εκπαιδευτικής ρομποτικής ROBOTONIO και αποφασίσαμε να συνεργαστούμε, να διασκεδάσουμε και να ζήσουμε όλοι μαζί την FLL εμπειρία!

Στη σελίδα αυτή έχουμε όλες τις λεπτομέριες από την ιδέα μας για το Innovation Project της φετινής σεζόν του FLL. Θα χαρούμε πολύ να μας μεταφέρετε τη γνώμη σας και ακόμη περισσότερο τις προτάσεις σας για τη βελτίωση του συστήματος που προτείνουμε!

# ROUTE CONTROL SYSTEM - RCS
Ολοκληρωμένο δίκτυο παρακολούθησης και ασφάλειας εμπορευματοκιβωτίων και φορτηγών.

![The RSC Project](https://github.com/robotonio/dream_team/blob/main/Assets/container.png)

## ΠΡΟΒΛΗΜΑ
Οι κλοπές εμπορευμάτων αποτελούν μία παγκόσμια απειλή, που προκαλεί αλυσιδωτές αντιδράσεις στην εφοδιαστική αλυσίδα: απώλεια φορτίου, καθυστερήσεις στις παραδόσεις, απειλή της σωματικής ακεραιότητας των εργαζομένων στον χώρο των μεταφορών, αύξηση των τιμών λόγω των απωλειών των εμπορευμάτων και πολλά άλλα.
Σύμφωνα με την τελευταία έκθεση του TT Club (Though Transport Club), μία από τις μεγαλύτερες εταιρείες ασφάλειας μεταφορών και logistics στον κόσμο, σε ποσοστό 71% οι κλοπές εμπορευμάτων πραγματοποιούνται στα φορτηγά, σε σύγκριση με τις κλοπές αποθηκών ή εγκαταστάσεων.
Στην παρακάτω εικόνα, φαίνονται τα ποσοστά των κλοπών ανά είδος φορτίου:

![Top Commodities Stolen](https://github.com/robotonio/dream_team/blob/main/Assets/top_commodities_stolen.png)

Όπως φαίνεται στην παραπάνω ανάλυση, δεν υπάρχουν εξαιρέσεις. Τρόφιμα, είδη καπνού, καύσιμα, ηλεκτρονικά, οτιδήποτε μπορεί να μεταπωληθεί, προφανώς παράνομα, ελκύει τους κλέφτες, βάζοντας σε καθημερινό κίνδυνο τις ζωές των ανθρώπων που εμπλέκονται με τις μεταφορές και προκαλώντας τεράστιες οικονομικές ζημιές στις επιχειρήσεις και στους καταναλωτές, καθώς το κόστος τελικά αυτούς επιβαρύνει.
Στην επόμενη εικόνα φαίνονται τα κράτη με τα μεγαλύτερα ποσοστά κλοπών σε φορτηγά. Η ανάλυση αυτή μας δείχνει ότι οι κλοπές δεν κάνουν εξαιρέσεις ούτε με γεωγραφικά κριτήρια. Τόσο σε αναπτυγμένες όσο και σε αναπτυσσόμενες χώρες, οι κλοπές εμπορευμάτων, ειδικά από φορτηγά, αποτελούν συχνό φαινόμενο.

![Top Countries For Cargo Theft](https://github.com/robotonio/dream_team/blob/main/Assets/top_countries_for_cargo_theft.png)

## ΚΑΤΗΓΟΡΙΕΣ ΚΛΟΠΩΝ
Για να κατανοήσουμε καλύτερα το πρόβλημα και να προσπαθήσουμε να οδηγηθούμε σε μία αποτελεσματική λύση, θα βοηθήσει πολύ η κατηγοριοποίηση των κλοπών, δηλαδή να μελετήσουμε και να «τυποποιήσουμε» τους πιο συχνούς τρόπους κλοπών. Οι κατηγορίες κλοπών που ακολουθούν, βασίζονται σε σχετική έρευνα – μελέτη της ιστοσελίδας Travelers. 
### Απευθείας κλοπή
Το φορτίο κλέβεται από την τοποθεσία στην οποία βρίσκεται. Οι κλέφτες κλέβουν οποιοδήποτε φορτίο βρίσκουν και προσπαθούν να το πουλήσουν γρήγορα. Συνήθως δραστηριοποιούνται σε χώρους στάθμευσης και γενικότερα σε περιοχές αφύλακτες όπου σταθμεύουν προσωρινά τα φορτηγά. Συχνά προσπαθούν να ανιχνεύσουν τη θερμοκρασία στο εσωτερικό των φορτηγών για να εντοπίσουν συγκεκριμένα προϊόντα που ενδιαφέρονται, όπως π.χ. φάρμακα. Ευκολότεροι στόχοι είναι τα φορτηγά με ελάχιστα έως και ανύπαρκτα μέτρα ασφαλείας.
### Κλοπές με στρατηγικές παραπληροφόρησης
Στις κλοπές αυτές χρησιμοποιούνται  παραπλανητικά μέσα, τα οποία συνεχώς εξελίσσονται. Περιλαμβάνονται μη συμβατικές μέθοδοι, με βασικό όπλο τις  παραπλανητικές πληροφορίες που εξαπατούν φορτωτές, οδηγούς και εταιρείες μεταφορών, οδηγώντας το φορτίο στους κλέφτες αντί των νόμιμων παραληπτών.  Με εικονικές παραλαβές, απάτες διπλής μεσιτείας, με τη δολιοφθορά υπαλλήλων ή και με συνδυασμό των παραπάνω, δεν είναι λίγες οι περιπτώσεις όπου θα εμπορεύματα τελικά καταλήγουν σε λάθος χέρια. Οι κλέφτες αυτής της κατηγορίας συχνά αναζητούν φορτία που διακινούνται αργά το απόγευμα της Παρασκευής, με την ελπίδα ότι οι χρονικοί περιορισμοί και οι προθεσμίες θα οδηγήσουν σε λάθη και σε λιγότερο αυστηρούς ελέγχους από τον μεταφορέα. Για να κλέψουν την ταυτότητα του μεταφορέα, οι κλέφτες συχνά δημοσιεύουν ψευδή φορτία και ζητάνε προσφορές από μεταφορείς, που τελικά τους παρέχουν τις πληροφορίες που χρειάζονται.
### Κλοπές με αξιοποίηση της τεχνολογίας
Ορισμένοι κλέφτες εμπορευμάτων χρησιμοποιούν «sniffers», συσκευές που βοηθούν στην ανίχνευση GPS, ακόμη και εκείνων που είναι ενσωματωμένα σε ένα τρέιλερ. Μόλις εντοπιστεί μια συσκευή, στη συνέχεια χρησιμοποιούν ένα παρεμβολέα GPS ή ένα jammer για να αποκλείσουν αυτήν την τεχνολογία, ώστε να μην μπορεί να χρησιμοποιηθεί για να βοηθήσει τις αρχές επιβολής του νόμου να εντοπίσουν κλεμμένα αγαθά. Για μεγαλύτερη σιγουριά, μερικοί αφήνουν κλεμμένα φορτία σε ένα πάρκινγκ αμέσως μετά την κλοπή και περιμένουν να δουν αν οι αρχές επιβολής του νόμου θα έρθουν να το αναζητήσουν.
### Κλοπές με στοιχεία κυβερνοεπίθεσης (cyber)
Κλοπές στις οποίες αξιοποιούνται διάφοροι τύποι κυβερνοεπιθέσεων. Κλέφτες αποστέλλουν μηνύματα ηλεκτρονικού ψαρέματος, προσπαθώντας να εγκαταστήσουν κακόβουλο λογισμικό που μπορεί να μολύνει το σύστημα μιας εταιρείας και να παραχωρήσει πρόσβαση σε ευαίσθητα δεδομένα. Αυτό μπορεί να επιτρέψει στους κλέφτες πρόσβαση στις πληροφορίες παραλαβής και παράδοσης, τις οποίες μπορούν να χρησιμοποιήσουν για να εκτυπώσουν αντίγραφα εγγράφων και να διαπράξουν εικονικές παραλαβές.
### Υπεξαίρεση
Κλοπές σε φορτηγά που πραγματοποιούνται με τέτοιον τρόπο, ώστε ο οδηγός να μην μπορεί να το καταλάβει μέχρι να φτάσει στο σημείο παράδοσης, αφού θα έχει κάνει πολλές στάσεις κατά μήκος της διαδρομής. Ως αποτέλεσμα, η αστυνομία μπορεί να είναι απρόθυμη να υποβάλει αναφορά εάν ο οδηγός δεν είναι σίγουρος για το πού συνέβη η κλοπή.
 
## ΕΝΤΟΠΙΣΜΟΣ ΑΔΥΝΑΜΙΩΝ
Σε όλες τις παραπάνω κατηγορίες κλοπών, αξιοποιούνται πολλές αδυναμίες, που αν τις εντοπίσουμε και τις περιορίσουμε, σίγουρα θα κάνουμε πιο δύσκολη τη δουλειά των κλεφτών:
### Αφύλακτα φορτηγά
Οι οδηγοί φορτηγών, ειδικά σε μεγάλα ταξίδια, πρέπει τακτικά να ξεκουράζονται. Σε κατάλληλα μέρη (rest areas) που συνήθως επιλέγονται κατά τον σχεδιασμό του ταξιδιού, οι οδηγοί παρκάρουν το φορτηγό τους και είτε απομακρύνονται από αυτό για να ικανοποιήσουν τις προσωπικές τους ανάγκες, είτε κοιμούνται σε ειδικά διαμορφωμένες καμπίνες μέσα στο όχημά τους. Σε μεγάλο ποσοστό, όσο ο οδηγός απουσιάζει (αλλά ακόμη και αν κοιμάται μέσα στο φορτηγό του), οι κλέφτες παραβιάζουν τα εμπορευματοκιβώτια ή το trailer και κλέβουν όσα εμπορεύματα προλαβαίνουν. 
Η απευθείας κλοπή αλλά και η υπεξαίρεση, είναι οι κατηγορίες κλοπών που αξιοποιούν περισσότερο αυτήν την αδυναμία.
### Έλλειψη ασφαλούς πρωτοκόλλου επικοινωνίας
Κάθε εταιρεία μεταφορών χρησιμοποιεί τους δικούς της τρόπους επικοινωνίας με τους πελάτες, πολλές φορές αγνοώντας βασικούς κανόνες ασφαλείας. Συχνά, μία τηλεφωνική επικοινωνία είναι αρκετή για να αλλάξει ακόμη και η ταυτότητα του παραλήπτη, με τα γνωστά αποτελέσματα που αναλύθηκαν παραπάνω…
Οι κλοπές με στρατηγικές παραπληροφόρησης και οι κλοπές με στοιχεία κυβερνοεπίθεσης (cyber), είναι οι κατηγορίες κλοπών που αξιοποιούν περισσότερο αυτήν την αδυναμία.
### Αδυναμία ανίχνευσης εξοπλισμού Sniffers – Jammers
Δεν υπάρχουν ακόμη αξιόπιστα συστήματα που να μπορούν να αντιμετωπίσουν τον εξοπλισμό εξουδετέρωσης ασύρματης επικοινωνίας. Ακόμη και στην ελεύθερη αγορά, διατίθενται φθηνές συσκευές που μπορούν να αποκλείσουν οποιονδήποτε τρόπο επικοινωνίας σε ασφαλή - για τους κλέφτες - ακτίνα πολλών μέτρων. Οι οδηγοί και οι περαστικοί, ακόμη και ως άμεσοι μάρτυρες μιας κλοπής, δεν μπορούν να χρησιμοποιήσουν το κινητό τους τηλέφωνο. Τα GPS ουσιαστικά αχρηστεύονται, ενώ ακόμη και σύνθετα συστήματα ειδοποίησης δεν μπορούν να ειδοποιήσουν τις ασφαλιστικές εταιρείες ή την αστυνομία. 
Η απευθείας κλοπή, οι κλοπές με αξιοποίηση της τεχνολογίας και η υπεξαίρεση. είναι οι κατηγορίες κλοπών που αξιοποιούν περισσότερο αυτήν την αδυναμία.
 
# ΠΡΟΤΑΣΗ RCS (ROUTE CONTROL SYSTEM)
Η πρότασή μας, είναι η ανάπτυξη ενός ολοκληρωμένου συστήματος παρακολούθησης και ελέγχου των φορτηγών που μεταφέρουν εμπορεύματα. Πρόκειται για ένα σύνολο απλών και πιο σύνθετων μηχανισμών, που όταν εφαρμοστούν στο σύνολό τους, θα αποτρέψουν πολλές προσπάθειες κλοπής σε φορτηγά, καλύπτοντας όλες τις προαναφερόμενες κατηγορίες. Το σύστημα μπορεί να αναπτυχθεί σε τρία (3) μεγάλα μέρη:
- Μονάδα Ελέγχου Συστήματος
- Κέντρο Ελέγχου Συστήματος
- Πρωτόκολλο Επικοινωνίας Συστήματος
## ΜΟΝΑΔΑ ΕΛΕΓΧΟΥ ΟΧΗΜΑΤΟΣ 
Πρόκειται για ένα σύστημα αυτοματισμών, που θα ελέγχεται από έναν επεξεργαστή – μικροελεγκτή και θα εγκαθίσταται σε ασφαλές σημείο εντός του φορτηγού, πιθανότατα στον χώρο εμπορευμάτων. 

![System Control Module](https://github.com/robotonio/dream_team/blob/main/Assets/system_control_module.png)

Ενδεικτικά, το σύστημα αυτό θα διαθέτει τα εξής:
- Αισθητήρες που θα κάνουν συνεχώς μετρήσεις στον χώρο των εμπορευμάτων, χρήσιμες για την αξιολόγηση της κατάστασης του φορτίου και γενικότερα του φορτηγού. Για παράδειγμα, αισθητήρες θερμοκρασίας θα ελέγχουν τη θερμοκρασία του χώρου εμπορευμάτων, αισθητήρας φωτισμού θα ελέγχει τη φωτεινότητα, αισθητήρες αερίων θα ελέγχουν ενδεχόμενη ύπαρξη επιβλαβών ουσιών, GPS θα ελέγχει τη θέση του φορτηγού, μαγνητικοί αισθητήρες θα ελέγχουν εάν οι πόρτες του χώρου εμπορευμάτων θα είναι κλειστές ή ανοιχτές, κάμερες για την οπτική παρακολούθηση του φορτίου κλπ.
- Μηχανισμούς ελέγχου, όπως εσωτερικό σύστημα κλειδώματος, μη προσβάσιμο από το εξωτερικό περιβάλλον του φορτηγού, συστήματα φωτισμού του χώρου εμπορευμάτων, συστήματα παραγωγής ήχου κλπ.
- Συστήματα τηλεμετρίας, με σκοπό τη συνεχή επικοινωνία της Μονάδας Ελέγχου με ένα απομακρυσμένο κέντρο ελέγχου και την υποστήριξη της δυνατότητας ενημέρωσης τρίτων (ασφαλιστικές εταιρείες, αστυνομία κλπ) σε περίπτωση που χρειαστεί. Τα συστήματα τηλεμετρίας μπορούν να αξιοποιούν το υπάρχον δίκτυο κινητής τηλεφωνίας, καθώς και ένα εσωτερικό δίκτυο επικοινωνίας μεταξύ των διαφορετικών φορτηγών και διάσπαρτων σταθμών ελέγχου, ειδικά σε περιοχές που δεν καλύπτονται από το δίκτυο κινητής τηλεφωνίας. Ειδικά στο σύστημα τηλεμετρίας, θα μπορούσαν να αξιοποιηθούν οι δυνατότητες που παρέχει το νέο δίκτυο πέμπτης γενιάς (5G).
- Επεξεργαστή (ή μικροελεγκτή) που θα υποστηρίζει αυτοματισμούς αξιοποιώντας τις μετρήσεις των αισθητήρων και τις απομακρυσμένες οδηγίες που θα λαμβάνει μέσω τηλεμετρίας. 
- Σύστημα συναγερμού, με το οποίο θα προκαλούνται, ανάλογα με το περιστατικό διάφοροι μηχανισμοί αποτροπής και ειδοποίησης, όπως έντονα ηχητικά σήματα, τηλεφωνική κλήση 112 (για να πραγματοποιείται ταυτόχρονα γεωγραφική ανίχνευση του περιστατικού από τις αρχές), ενημέρωση του κέντρου ελέγχου, απενεργοποίηση μηχανισμών ξεκλειδώματος κλπ.  Το σύστημα συναγερμού θα ενεργοποιείται στις εξής περιπτώσεις:
  - Με κουμπί πανικού: όταν ο οδηγός πατάει ένα κουμπί πανικού, είτε από την καμπίνα του φορτηγού, είτε ακόμη και από το κινητό του τηλέφωνο.
  - Μέσω του κέντρου ελέγχου: όταν υπάλληλοι του κέντρου ελέγχου πιστεύουν ότι βρίσκεται σε εξέλιξη έκτακτο περιστατικό.
  - Με την ανίχνευση παραβίασης του χώρου των εμπορευμάτων, μέσω των αισθητήρων που διαθέτει η Μονάδα Ελέγχου Οχήματος.
  - Με την ανίχνευση μηχανισμών “jamming” (παρεμβολών στις επικοινωνίες).
  - Με την ανίχνευση χαμηλής στάθμης τροφοδοσίας (ενδεχόμενος δόλος).
## ΚΕΝΤΡΟ ΕΛΕΓΧΟΥ ΣΥΣΤΗΜΑΤΟΣ
Ένα σημαντικό σημείο της ιδέας μας είναι ότι το σύστημα που προτείνουμε δεν περιορίζεται στις συσκευές που θα εγκατασταθούν σε ένα φορτηγό. Εξάλλου, υπάρχουν αντίστοιχες προτάσεις που προσφέρονται από πολλές εταιρείες, για την υποστήριξη αυτοματισμών στα φορτηγά. Αντίθετα, το σύστημά μας αφορά στην ανάπτυξη ενός μεγάλου δικτύου, μεταξύ φορτηγών ακόμη και ιδιοκτησίας διαφορετικών εταιρειών, που θα ελέγχονται από ένα βασικό Κέντρο Ελέγχου Συστήματος. Αυτό το Κέντρο Ελέγχου θα έχει μία συνολική εικόνα όλων των φορτηγών που ανήκουν στο δίκτυο και θα μπορεί να αξιοποιήσει ένα τεράστιο πλήθος πληροφοριών και περιστατικών, που θα μπορεί να διαχειριστεί άμεσα. 

![System Control Center](https://github.com/robotonio/dream_team/blob/main/Assets/system_control_center.png)

Η δυνατότητα επικοινωνίας μεταξύ των φορτηγών και μέσω σταθερών σταθμών εδάφους, θα είναι ένα πάρα πολύ αξιόπιστο εργαλείο έγκαιρης ανίχνευσης και ειδοποίησης παρεμβολών στις επικοινωνίες, ακόμη και σε περιοχές που δεν καλύπτονται από το δίκτυο κινητής τηλεφωνίας. Η συνεχής παρακολούθηση των δρομολογίων θα ανιχνεύει άμεσα τυχόν εκτροπές από τα σχέδια ταξιδιών (όπως συμβαίνει και στα σχέδια πτήσης των αεροπλάνων), ενώ και οι ίδιες οι εταιρείες μεταφορών μέσω των δικαιωμάτων που θα τους παρέχει το Κέντρο Ελέγχου Συστήματος, θα έχουν πολλές δυνατότητες απομακρυσμένου ελέγχου των φορτηγών τους. 

![System Control App](https://github.com/robotonio/dream_team/blob/main/Assets/system_control_app.png)

Για παράδειγμα, στην παραπάνω εικόνα το Κέντρο Ελέγχου παρακολουθεί την κατάσταση ενός φορτηγού που εντόπισε στον χάρτη, ενώ μέσω ανάλογης εφαρμογής η εταιρεία μεταφορών μπορεί με ένα κλικ πάνω στο φορτηγό της, να εκτελέσει διάφορες ενέργειες, χωρίς την επέμβαση του οδηγού, όπως να ελέγξει από τις κάμερες το φορτίο, να κλειδώσει – ξεκλειδώσει την πόρτα, να ενεργοποιήσει τον συναγερμό ή ακόμη και να καλέσει το 112 μέσω του φορτηγού (για τον αυτόματο και έγκαιρο εντοπισμό του από τις αρχές). 
Οι δυνατότητες ενός ολοκληρωμένου συστήματος όπως αυτό που προτείνουμε, δεν σταματούν εδώ. Μπορεί να παραχωρηθεί πρόσβαση ακόμη και στον ίδιο τον πελάτη – ιδιοκτήτη των εμπορευμάτων, για τον έλεγχο των προϊόντων του, να υποστηριχθούν υπηρεσίες δανεισμού κενού χώρου από φορτηγά για τη μεταφορά επιπλέον εμπορευμάτων (cargo pulling, κάτι αντίστοιχο με το car pulling), να εκδίδονται στατιστικές μελέτες ως προς τη συχνότητα κλοπών σε συγκεκριμένες περιοχές με σκοπό την ενίσχυση της αστυνόμευσης σε εκείνα τα σημεία και πολλά άλλα …
## ΠΡΩΤΟΚΟΛΛΟ ΕΠΙΚΟΙΝΩΝΙΑΣ ΣΥΣΤΗΜΑΤΟΣ
Στα δύο παραπάνω βασικά μέρη που αναφέρθηκαν, υπάρχει ένα σημαντικό στοιχείο που θα πρέπει να μας απασχολήσει: η επικοινωνία. Κανένα από τα παραπάνω συστήματα δεν θα μπορεί να λειτουργήσει από μόνο του, εάν δεν υποστηριχθούν από ένα αξιόπιστο και ασφαλές σύστημα επικοινωνίας. Εξάλλου, στις περισσότερες κατηγορίες κλοπών, μία μεγάλη αδυναμία που αξιοποιούν οι κλέφτες είναι η μη ασφαλής επικοινωνία (κλοπές με στρατηγικές παραπληροφόρησης, κυβερνοεπιθέσεων κλπ).
Όλη η οργάνωση των δρομολογίων, των παραδόσεων κλπ θα πραγματοποιείται μέσω του Κέντρου Ελέγχου Συστήματος και των εφαρμογών – διεπαφών που αυτό θα προσφέρει. Άρα, ο τρόπος επικοινωνίας μεταξύ των εφαρμογών, του Κέντρου Ελέγχου Συστήματος, των Μονάδων Ελέγχου Οχήματος και όλων των εμπλεκόμενων στην αλυσίδα των μεταφορών (οδηγοί, εταιρείες μεταφορών, πελάτες, παραλήπτες κλπ), θα πρέπει να επικοινωνούν βάσει συγκεκριμένων αυστηρών κανόνων, που θα είναι πολύ δύσκολο να παραβιαστούν. Θα πρέπει δηλαδή να αναπτυχθεί ένα κοινώς αποδεκτό *Πρωτόκολλο Επικοινωνίας*, με συστήματα κρυπτογράφησης και ελέγχου που θα αποτρέπουν ενδεχόμενο δόλο ή παραβίαση από τρίτους. Η ανάπτυξη ενός ξεχωριστού Πρωτοκόλλου Επικοινωνίας για την υποστήριξη όλου του συστήματος, παρέχει πολλά πλεονεκτήματα, όπως:
- Κεντρικός – άρα πιο αποτελεσματικός - έλεγχος του συστήματος επικοινωνίας.
- Αποφυγή χρήσης μη αξιόπιστων μεθόδων επικοινωνίας (π.χ. εκτροπή δρομολογίων με μία απλή τηλεφωνική κλήση από τον υποτιθέμενο παραλήπτη).
- Ταυτοποίηση των στοιχείων όσων εμπλέκονται με τη μεταφορά, μέσω των υποστηριζόμενων εφαρμογών.
# ΠΡΟΣΟΜΟΙΩΣΗ
Η ανάπτυξη ενός ολοκληρωμένου συστήματος Route Control System, ακόμη και σε επίπεδο μακέτας, είναι μία ιδιαίτερα σύνθεση διαδικασία. Εμείς επιλέξαμε να αναπτύξουμε ένα μέρος του 1ου υπο-συστήματος που περιγράψαμε, δηλαδή της Μονάδας Ελέγχου Οχήματος, καθώς και ένα μικρό μέρος της εφαρμογής με την οποία μπορεί το Κέντρο Ελέγχου Συστήματος να ελέγχει απομακρυσμένα το Κέντρο Ελέγχου Οχήματος.

![RCS](https://github.com/robotonio/dream_team/blob/main/Assets/project.png) 

Για τις ανάγκες της μακέτας μας, κατασκευάσαμε με βασικό δομικό υλικό το ξύλο (επιφάνειες MDF και καδρόνια) ένα εμπορευματοκιβώτιο, όπως αυτά που φορτώνονται στα φορτηγά και μεταφέρονται συνήθως από κάποιο λιμάνι. Στο εσωτερικό του εμπορευματοκιβωτίου αναπτύξαμε μία Μονάδα Ελέγχου Οχήματος, προσπαθώντας να προσομοιώσουμε το σύστημα που περιγράψαμε παραπάνω. 

![Vehicle Control Module](https://github.com/robotonio/dream_team/blob/main/Assets/vehicle_control_module.jpg) 

Σε αντιστοίχιση με τα μέρη του πραγματικού συστήματος, καταφέραμε να αναπτύξουμε τα εξής:
- Αισθητήρες: 
  - Δύο (2) αισθητήρες υπέρυθρων χρησιμοποιούνται για την ανίχνευση παραβία-σης της πόρτας
  - Ένας αισθητήρας θερμοκρασίας, ελέγχει τη θερμοκρασία
  - Ένας αισθητήρας υγρασίας, ελέγχει την υγρασία

![Vehicle Control Module Actuators](https://github.com/robotonio/dream_team/blob/main/Assets/vehicle_control_module_locks.jpg) 

- Μηχανισμοί Ελέγχου:
  - Τέσσερα (4) ρελέ, ως διακόπτες ενεργοποίησης φωτισμού & κλιματισμού
  - Έναν (1) ανεμιστήρα, για την προσομοίωση του κλιματισμού
  - Δύο (2) σερβοκινητήρες για το κλείδωμα των πορτών
  - Μία (1) RGB ταινία LED για τον εσωτερικό φωτισμό
  - Μία (1) LCD οθόνη, για την ένδειξη πληροφοριών
  - Ένα (1) buzzer για την παραγωγή ήχου συναγερμού – ειδοποιήσεων
  - Ένα (1) κουμπί, για χρήση του από τον οδηγό ως «κουμπί πανικού»

![ESP32](https://github.com/robotonio/dream_team/blob/main/Assets/esp32.jpg) 

- Επεξεργαστής:
Ως μικροελεγκτή χρησιμοποιήσαμε μία μονάδα ESP32, η οποία με μικρό κόστος, προσφέρει πολλές δυνατότητες, όπως ενσωματωμένες μονάδες WiFi & Bluetooth, πολλά διαθέσιμα pins για τις συνδέσεις μας και εύκολο περιβάλλον προγραμματισμού. 

![TUNIOT](https://github.com/robotonio/dream_team/blob/main/Assets/tuniot.png)

Συγκεκριμένα, για τον προγραμματισμό του ESP32 χρησιμοποιήσαμε το TUNIOT, διότι παρέχει τη δυνατότητα χρήσης οπτικού προγραμματισμού (με blocks), για την ευκολότερη υλοποίηση του προγράμματός μας. 
- Τηλεμετρία:
Για τον απομακρυσμένο έλεγχο του συστήματός μας, δεν αναπτύξαμε το δικό μας πρωτόκολλο όπως προτείνουμε (😊), όμως χρησιμοποιήσαμε για ευκολία το αγαπημένο μας Bluetooth, που είναι ενσωματωμένο στην πλακέτα ESP32. Για την επικοινωνία του Κέντρου Ελέγχου Συστήματος μέσω Bluetooth με τη Μονάδα Ελέγχου Οχήματος, αναπτύξαμε μία απλή εφαρμογή με την πλατφόρμα AppInventor του MIT.

![AppInventor](https://github.com/robotonio/dream_team/blob/main/Assets/dream_team_app.png)

- Σύστημα συναγερμού:
Ο συναγερμός μας όταν ενεργοποιείται παράγει ηχητικές και φωτεινές ειδοποιήσεις μέσω ενός buzzer και της RGB ταινίας LED. Η ενεργοποίησή του προκαλείται με τρεις τρόπους:
  - Με κουμπί πανικού: όταν ο οδηγός πατάει ένα κουμπί πανικού
  - Μέσω του κέντρου ελέγχου: με την εφαρμογή που αναπτύξαμε με το AppInven-tor και την τρέχουμε σε ένα tablet
  - Με την ανίχνευση παραβίασης του χώρου των εμπορευμάτων, μέσω των αι-σθητήρων υπέρυθρων που εγκαταστάθηκαν στις πόρτες.


##Πηγές
-[BSI and TTClub Cargo Theft Report 2021](https://www.ttclub.com/-/media/files/tt-club/bsi-tt-club-cargo-theft-report/2021-02-23---bsi-and-tt-club-cargo-theft-report-2021.pdf)
-[Travelers: 5 Cargo Theft Tactics and How to Help Prevent Them](https://www.travelers.com/resources/supply-chain-management/5-tactics-cargo-thieves-use)
-[Δίκτυα 5G](https://el.wikipedia.org/wiki/5G)
-[Spartan Security: Jamming ή Μπλοκάρισμα ασύρματου συστήματος ασφαλείας](https://spartan.gr/nea-blog/blogs/455-jamming)
